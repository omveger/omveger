---
title: "Gulrotsuppe"
date: 2021-03-25T17:45:20+01:00
Tags:
- "suppe"
Categories:
- "oppskrift"
---

Sving pisken og lag gulrotsuppe? 

<!--more-->

<br/>

![](/gulrotsuppe.jpg)

<br/>

Hvorfor selges ikke gulrøtter i løsvekt på dagligvarebutikken egentlig? Man skal liksom ha én gulrot til en snømannese, og så står man der da, men resten av kilospakken supermarkedet har prakket på deg. Hva skal man gjøre da? Lage flere snømenn?
<br/><br/>
Hvorfor heter den gulrot, egentlig? Er det fordi det er for vanskelig å si oransjerot? Norsk etymologisk ordbok kan ikke gjøre annet enn å forklare at gulrot er sammensatt av gul og rot. Selv om den boka er en av de kjæreste jeg eier, må jeg si den skuffer meg en gang i blant. Ordet "suppe" fines for eksempel ikke der. Samt mange ord som slekter på Zeus. Som xenofobi.
<br/><br/>
Den forklarer både at mandarin har fått navnet sitt fra fargen det keiserlige hoffet i Kina brukte, og at klementin er oppkalt etter munken Clement som framavlet denne søtere fetteren til mandarinen i Algerie i 1902.
<br/><br/>
Men gulrot er altså ikke mer spennende enn at det er en rot som har en farge i det gule spekteret. Da er det en spennende opprinnelse på engelsk: Der kalles gulrota for carrot, etter detindoeuropeiske ordet for horn (der) og så rot. En hornrot altså.
<br/><br/>
Men så viser det seg altså at det finnes en gul gulrot. De opprinnelige gulrøttene var gule eller lilla, så kom det en gul mutant, og den er forløperen til vår oransje kjenning.
<br/><br/>
Gulrota har så mange helsefremmende attributter at jeg ikke orker å nevne alle. I visse kretser kunne den sikkert blitt klassifisert som supermat hadde den bare vært litt dyrere og ikke så vanlig. Gulrota er full av antioksidanter, og vitaminene A, C, K og B8. Men spis ikke for mye, for da kan du [bli gul](https://www.theguardian.com/lifeandstyle/2017/aug/11/why-we-fell-for-clean-eating).
<br/>
<br/>
Den amerikanske skuespilleren Will Rogers skal visstnok ha sagt at det ikke var oppfunnet en eneste god rett av gulrot. Fyren må ha vært diabetiker, for gulrotkake kan han ikke ha smakt.
<br/><br/>
Og så er det selvsagt gulrotsuppe. Et enkelt og genialt lite måltid når man har gulrøtter til overs. 
<br/><br/>
**Ingredienser (4 porsjoner)**

* 1 gul løk
* 2-3 fedd hvitløk
* 1 liten chili
* 5 middels store gulrøtter
* 1 ts gurkemeie
* 1 ss revet ingefær
* 7 dl vann
* Grønnsaksbuljong
* 2-3 dl fløte eller kokosmelk
* Salt
* Pepper

**Sånn gjør du**

Hakk løk, hvitløk og chili, fres i litt olje i en kasserolle.

Kutt gulrøtter i biter, og putt i kasserollen. Fres alt i omtrent ett minutt.

Tilsett vann, buljong, la koke til gulrøttene er myke.

Miks alt med mikserstav, tilsett fløte/kokosmelk og revet ingefær. 

Smak til med salt og pepper.