---
title: "Hva er greia med supper egentlig?"
date: 2021-03-24T20:30:13+01:00
Tags:
- "suppe"
Categories:
- "oppskrift"
---

**Buljong, consommé, sodd, bisque, borsj, spad, sø. Eller suppe, rett og slett.**



<!--more-->

<br/><br/>

![](/suppe1.jpg)

<br />
<br />


Man skal være varsom med å strø rundt seg med sterke ord. Brukes de for ofte, blir de uthulet og tomme for mening og innhold. Verbet "å elske", for eksempel. Kan du virkelig elske kaffe latte, late lørdagsmorgener på senga og en TV-serie på samme måte som du elsker en person? Eller en hund for den saks skyld. Bør du heller ikke reservere "elske" til personer og noen du har veldig veldig kjært, mens du liker kaffe latte og en TV-serie og nyter late lørdagsmorgener på senga?  

<br/>

Hva med hat? Er ikke det så sterkt at det egentlig betyr at du har lyst til å drepe eller skade noe eller noen?  

<br/> Positivt ladede ord som magisk og episk opplever også inflatorisk bruk. Disse ordene er opprinnelig knyttet til noe helt spesielt, en særdeles minneverdig opplevelse eller et øyeblikk man kan se tilbake på og få en tåre i øynene når man sitter på pleiehjemmet. Nå kastes disse ordene rundt som tørt brød for endene. 

<br/>

Så jeg skal trå forsiktig når jeg nå skal beskrive mine følelser ovenfor Wikipedia. Å si at jeg elsker Wikipedia, vil etter min egen argumentasjon framstå som overdrevent. Men det er vanskelig å la være. På et Internett hvis eneste bidrag til menneskeheten snart er polarisering, splid og hat (ja, hat), har Wikipedia i 20 år holdt stand og formidlet informasjon om alt mellom himmel og jord, uten å egentlig skape særlig mye splid. [Wikipedia er et digitalt lyspunkt]( https://www.theguardian.com/technology/2021/jan/15/wikipedia-at-20-last-gasp-of-an-internet-vision-or-a-beacon-to-a-better-future) i en ellers digital svart natt.  

<br/>

Denne bloggen skal framover presentere suppeoppskrifter. Dette er det høytidelige åpningsinnlegget, og da må man ha noen vettuge generelle betraktninger om supper. Helst en definisjon, og kanskje noe historisk, før en begrunnelse om hvorfor Internett trenger en suppeserie, og gjerne noen personlige betraktninger.

<br/>

Så viser det seg altså at Wikipedia har sagt det meste og det beste om [supper](https://no.wikipedia.org/wiki/Suppe). Og det er derfor jeg er nære på å si at jeg elsker Wikipedia; bare les dette: 

<br/>

"Suppe er en flytende kokerett som enten kan serveres som forrett eller hovedrett."

<br/>

Ethvert ekstra ord er egentlig overflødig. Men på [engelske Wikipedia](https://en.wikipedia.org/wiki/Soup) får den suppenysgjerrige vite enda mer.

<br/>

For eksempel at vi har spist suppe i 20.000 år, og at ordet kommer fra latinske "suppa", som betyr "brød dyppet i kraft". Brød kommer vi sikkert tilbake til i suppeserien. For brødet er en intregert del i min suppeopplevelse.

<br/>

Så hvorfor i all verden dedikere en hel serie på bloggen til supper, en kokerett jeg altså i beste fall har et ambivalent forhold til? Suppe alene er sjelden et komplett måltid, og det er vel derfor også at ordet tar utgangspunkt i brød. Så det er vel det som er faren med å blogge om supper; plutselig må det blogges om brød og annet suppetilbehør.

<br/>

Det er noe interessant med suppe som mat. Suppe som måltid har noe fattigslig over seg, tenk bare på suppekjøkkenet. Suppe er varmt vann med én potetbit og litt salt. Samtidig kan suppe også føre oss inn i luksuriøse tankebaner. Det er ikke noe fattigslig over en kremet, fet suppe av en eller annen eksklusiv råvare og med dandert garnityr på toppen. [Verdensrekorden for dyr suppe er 190 dollar.](https://www.guinnessworldrecords.com/world-records/most-expensive-soup)

<br/>

Så suppe er altså mat for konge og kelner. Det er en enkel rett som kan imponere selv de mest krevende bordgjestene. Suppe er den foretrukne retten når man er syk. Vondt i munn eller hals? Prøv suppe som ernæringsmiddel. Kald i kroppen? Ta en skål med suppe!

<br/>

Vi er ikke helt ferdige med suppeframsnakken. For her kommer noen flere grunner til å velge suppe.

* Suppe er næringsrikt, og kan regnes som en av de fem om dagen.
* Du kan lage mye suppe av gangen og fryse ned det som blir til overs til en dag du trenger kjapp mat. Enklere kan det ikke bli!
* Suppe er ypperlig turmat. Ha det over på en termos og ta med en kopp. Utmerket på tur!
* Suppe er energieffektiv og miljøvennlig mat. Du bruker bare én kokeplate. Bra for miljøet og lommeboka.
* Suppe er også billig (så sant man ikke skal lage haifinnsuppe, noe du ikke burde av så mange årsaker) og godt!

<br/>

Suppe er så enkelt å lage at det egentlig ikke bør være nødvendig å kjøpe de kjemiske pulverne som utgjør suppe på pose i butikken. Det samme gjelder for øvrig kaker, men her får vi ta én kulinarisk opplevelse av gangen.